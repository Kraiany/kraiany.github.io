---

title: Третій Мегамарш у вишиванках в Токіо (2015)
date: 2015-05-24 15:12 UTC
lastmod: "2015-05-24T15:52:00Z"
changefreq: yearly
priority: 0.5
tags: Парад,Вишиванка,Токіо,Японія
categories: release,parade

---

24 травня спільнота українців у Японії “Краяни” та друзі зустрілись на третьому Мегамарші у вишиванках в Токіо, заспівавши українських пісень на вулицях Ґінзи, одного з центральних кварталів столиці країни, де сходить сонце.

READMORE

Більше 150 українців, японців та представників інших країн світу вийшли у вишитих сорочках та з прапорами України, викликавши неабиякий інтерес у місцевого населення. Цьогорічний парад був присвячений співпраці між Україною та Японією. По всій Японії українці дружно одягнули вишиті сорочки ще у четвер, на День вишиванки, а на парад у вишиванках завітали і японці, які підтримують Україну сьогодні, або відвідали її в минулому.

Прапор України, що побував на Майдані у Києві, в Токіо привезла студентка з Калуша, об’єднавши українців Японії з Батьківщиною.

Захід підтримав дипломатичний сектор Посольства України в Японії і надзвичайний і повноважний Посол Ігор Харченко з сім’єю.

У вишиванках приєднались екс-посол Японії в Україні Саката Тоїчі з дружиною, а також відомий українознавець та генерал-полковник Українського реєстрового козацтва Йошіхіко Окабе.

Одна з учасниць з Японії поділилась враженнями: ”Тепер я б хотіла почати вивчати українську мову, щоб мати змогу спілкуватись з такою великою кількістю українців в Токіо!”

Вишиванкова хода в Токіо стала гарною традицією, а постійно зростаюча чисельність учасників та активний інтерес японців до заходу підтвердили необхідність гуртування та створення українського осередку в Японії.

- <a target="_blank" href="https://www.youtube.com/playlist?list=PLcQuLA5Ps-q64SXYvXe143KOOdG0jJSyI">Посилання на відео</a> (Роман Ширін)
- <a target="_blank" href="https://www.facebook.com/events/1611268485777631/">Подія на Facebook</a> (українською, англійською та японською)
