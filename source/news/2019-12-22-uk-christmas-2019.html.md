---
title: "У Токіо відбувся фестиваль «Українське Різдво»"
details: "21-го та 22-го грудня 2019 року у центрі Мінато-ку у м. Токіо відбувся фестиваль «Українське Різдво»"
---

21-го та 22-го грудня 2019 року відбувся фестиваль “Українське Різдво” в центрі гендерної рівності “Лібра” району Мінато-ку у м. Токіо, Японія. Фестиваль організований українською громадою Японії “Краяни”, українською школою “Джерельце”, Посольством України в Японії у співпраці з адміністрацією району Мінато-ку та за сприяння Православної Церкви України в Японії.

Програма фестивалю включала різноманітні майстер класи українських ремесел,  приготування та куштування українських традиційних страв, різдвяний концерт.

В перший день фестивалю відвідувачі мали можливість навчитися робити українські ляльки-мотанки, різдвяні павуки з соломи, самостійно розмалювати ялинкові прикраси та власноруч створити сумки, фартухи чи хустинки, прикрашені візерунками української вибійки. Малеча — та і дорослі теж — розписали різнокольоровим шоколадом різдвяні пряники «миколайчики», та розфарбовували листівки з Різдвяної та новорічної тематики. Японські та українські діти зустрілися зі Святим Миколаєм, дізналися про відмінності у святкування Різдва в Україні, послухали українські казки та взяли участь у різноманітних конкурсах.

Паралельно з цим відбувся майстер клас з приготування українських страв. Понад тридцяти гостей з Японії та інших країн під керівництвом українських майстринь кулінарії навчилися варити справжній український борщ і вареники з картоплею.

Другий день був не менш насиченим за перший. Замість борщу та вареників натомість у цей день японці вчилися приготуванню Різдвяної куті, а на додаток змогли скуштувати кілька страв, приготованих для них українськими кулінарами: борщ, деруни, зрази,  салат-вінегрет. Голодними не залишили нікого. А після обіду розпочався Різдвяний концерт у концертному залі центру Лібра. Сцена холу на годину перетворилася на українську господу. В хаті пан Господар з Господинею приймали колядників, винагороджували їх смаколиками та водили козу. Учнями школи Джерельце, батьками та вчителями були представлені українські щедрівки і колядки, співи та танці.

Загалом у фестивалі брало участь понад 200 гостей з Японії та іноземців, проживаючих у Японії.
