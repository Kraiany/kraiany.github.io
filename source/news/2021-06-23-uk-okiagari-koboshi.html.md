---

title: "Розпис ляльок Окіагарі Кобоші"
date: "2021-06-23 03:05 UTC"
---


Цього року минуло 10 років трагедії на атомній станції Фукушіма і 35 років
аварії на Чорнобильській АЕС.

Щоб підтримати постраждалих від землетрусу, цунами та аварії, відомий дизайнер
Кензо Такада започаткував проєкт розмальовування традиційної японської ляльки
“Окіагарі Кобоші”. 

READMORE

В Україні такі ляльки ще називають  Іванець-киванець. Вона
самостійно повертається в стан стійкої рівноваги з будь-якого положення.  Ця
лялька стала символом стійкості, витривалості, незламності і походить вона саме
з Фукушіми, з району Аізу Вакамацу.

З початку заснування проєкту до нього долучилося багато відомих особистостей
спочатку Франції - друзів пана Такади, пізніше з інших країн, у тому числі і
українці взяли участь у розписі ляльок.

20 червня цього року учні, вчителі та батьки української школи “Джерельце”,  що
в Токіо, завдяки  керівнику проєкту “Окіагарі Кобоші” в Японії пану Мінору
Ватанабе мали можливість взяти у ньому участь.

Діти дізнались про сам проєкт, про його засновників, про трагедію Чорнобиля і
Фукушіми.

Розмальовуючи свої роботи, всі мали приємність поспілкуватися з відомими
художниками манґа Бан Іппонгі та Норіко Нагано. 

Всі ретельно готувались до події, продумали кожну деталь. Роботи усіх дітей та
дорослих сповнені глибокого змісту, а дизайн кожної - це поєднання двох
культур- японської та української. 

Роботи дітей та батьків після проведених виставок передадуть у Центр дитячого
розвитку міста Фукушіма.

