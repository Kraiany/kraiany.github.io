---
title: Фестиваль в Кіото
date: 2022-04-30
---
30 квітня та 1 травня у місті Кіото, який є побратимом міста Києва,
відбувся унікальний захід спільноти у співпраці з Міжнародною Асоціацією
м. Кіото Kyoto International Community House / kokoka 京都市国際交流会館
за підтримки Посольства України в Японії, Міжнародного Хору м. Кіото (京都国際交流合唱団) та
балетної школи Terada Ballet Art School.

<img src="/assets/images/news/2022-04-30-kokoka-kyoto/image.jpg" class="main-50" >

Близько тридцяти українців з різних куточків Японії: Кіото, Осака, Нара,
Нагоя, Тойохаші, Кобе та Токіо, а також місцеві волонтери об'єдналися,
щоб організувати захід «Stand With Ukraine За мир в Украіні» у
приміщенні Кокока Kyoto International Community House. Серед учасників
заходу були також переселенці з України.

Насичена  дводенна програма для дорослих та дітей не залишила байдужим
нікого.

Низка цікавих лекцій на теми "Історіїя України", "Чому Україна не може
програти у цій війні", " Українська культура",  "Україна та українська
мова" викликали неймовірну кількість запитань у слухачів.

Була проведена панельна дискусія на тему "Як мене змінила війна", участь
у якій взяли українці з різних міст України.  На майстер класах з
петриківського розпису, писанки, мотанки, вибійки впродовж двох днів
діти та дорослі не тільки навчались українських ремесел, а й більше
дізнались про Україну та українців, спілкуючись безпосередньо з
організаторами.  Перший день фестивалю завершився чудовим концертом та
майстер класом з народних танців.

Виставка авторських робіт українських фотографів, на світлинах яких
зображена довоєнна і нинішня Україна, донесли біль кожного українця про
цю війну і не залишила байдужим нікого.

На фестивалі була оформлена виставка малюнків дітей, батьки яких
вимушено покинули свої домівки і евакуювалися до Польщі. Ця виставка
заслуговує особливої уваги.  На ній показані нинішні події очима
дітей. Ми думаємо, що ця виставка матиме резонанс і вплине на те, як
японці сприйматимуть біженців з України, яких вони зараз готуються
приймати. Виставка триватиме щонайменше до 7 травня.

На заході був організований продаж товарів українських виробників та
власноруч виготовлених сувенірів.  Був також представлений стенд "Листи
в Україну" - живі розповіді про пережите і побачене власними очима під
час війни працівниками компанії "Дзен Маркет", головний офіс якого
знаходиться у місті Oсака і які зараз перебувають в Україні, працюючи
віддалено. У свою чергу японці писали побажання Україні на
жовто-блакитних паперових сердечках.  А у дитячому куточку діти слухали
українські казки.

30 квітня захід відвідав мер міста Кіото пан Кадокава. Не зважаючи на
зайнятість він провів на заході більше двох годин, поспілкувавшись з
представниками діаспори та взявши участь у майстер класі.

За два дні захід відвідало близько двох з половиною тисяч чоловік, що є
безпрецедентним. Зібрані на заході пожертви у сумі 448&nbsp;024 єн на
гуманітарну допомогу Україні переказані на рахунок спільноти "Краяни".
