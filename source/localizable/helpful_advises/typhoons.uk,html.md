---
title:   Тайфуни в Японії
layout: page
---

Літо та рання осінь в Японії часто супроводжуються тайфунами, які приносять мешканцям країни багато шкоди та можуть бути дуже небезпечними. Тому сьогодні ми розповімо вам про тайфуни: що це таке, як підготуватися до наближення тайфуну та як поводитися під час тайфуну.

Тайфун --- це тропічний циклон, який виникає у тропічних та субтропічних частинах Тихого океану. Тайфунами називають циклони, які виникають на північ від екватору від 100 до 180 градусів східної довготи та мають швидкість вітру 17,2 м/с і більше. Тайфуни можуть спричинити масштабні та серйозні лиха через сильні дощі, шторми та штормові хвилі. Тому дуже важливо розуміти, як поводитися під час тайфуну.

Річки та зрошувальні канали, де течія зазвичай повільна, можуть стати дуже небезпечними під час тайфунів. Сильні дощі можуть підвищити рівень води та пришвидшити течію. Тримайтесь подалі від води під час тайфунів. Також дощова вода стікає у підземний перехід і він відразу затоплюється, тому намагайтесь уникати використання підземних переходів під час тайфуну. Під час тайфуну тримайтеся подалі від крутих схилів, тому що вони можуть обвалитися у будь-яку мить. Якщо ви знаходитесь у підвальних приміщеннях, намагайтеся якомога скоріше з них вийти. Якщо ви знаходитесь у багатоповерховому домі, не користуйтесь ліфтом, тому що він може зупинитися у будь-яку мить та залишити вас у пастці без можливості евакуації. Під час стихійних лих користуйтеся сходами.

Інформацію щодо наближаючихся тайфунів завжди передають по телевізору, радіо та онлайн сайтах прогнозу погоди. Зазвичай передають прогноз курсу тайфуну, його силу та розмір. Максимальна швидкість вітру сильного тайфуну --- від 33 до 44 м/с, дуже сильного тайфуну --- від 44 до 54 м/с, лютого тайфуну --- від 54 м/с і вище. По розміру тайфуни бувають великими з радіусом шквальних вітрів від 500 до 800 км та дуже великими з радіусом шквальних вітрів більш, ніж 800 км. Під час стихійного лиха засоби масової інформації передають всю необхідну інформацію, у тому числі рівень небезпеки та оголошення евакуації. У першу чергу оголошується евакуація для людей похилого віку та дітей, але якщо ви відчуваєте небезпеку, то починайте евакуацію, навіть якщо вона ще не оголошена. Не ігноруйте оголошень місцевої влади щодо евакуації, це може зберегти вам життя.

### Як підготуватися до тайфуну.

Перше, що потрібно перевірити, --- це наскільки місце, де ви мешкаєте, є небезпечним під час стихійних лих. Місцеві органи влади розробляють та постійно оновлюють карти небезпеки, на яких можна подивитися, наскільки безпечними або небезпечними є різні райони міста. Ці карти також можна знайти онлайн на сайті Міністерства землі, інфраструктури, транспорту та туризму, а також на сайтах місцевих органів влади. Вони постійно оновлюються, тому рекомендують час від часу їх перевіряти. Зверніть увагу на місця навколо вашого будинку, де існує ймовірність затоплення (розлив річки, штормовий нагін тощо), а також місця, де існує високий ризик наносів (обвали скелі, зсуви тощо). Крім того, подивіться, де знаходяться місця евакуації та безпечні маршрути до них. Місця евакуації відрізняються, залежно від типу стихійного лиха. Під час тайфуну треба шукати місця евакуації “на випадок затоплення або наносів” (浸水や土砂災害の場合の避難所).

[http://disaportal.gsi.go.jp/index.html](http://disaportal.gsi.go.jp/index.html) _У налаштуванні мови можна змінити японську мову на українську._

Прогнози погоди завжди надають детальну інформацію щодо наближення тайфунів. Якщо у вашому районі очікується великий тайфун, треба подбати про зміцнення вашої оселі заздалегідь. Зачиніть щільно всі вікна та ставні. Якщо в вашій оселі немає ставнів, наліпить на скло плівку, стрічки скотчу або картон. Це захистить вас від травмування у разі розлітання битого скла вікон. Закриття штор теж є ефективним.

Зверніть увагу на стоки біля домівки. Якщо вони засмічені, дощова вода буде погано стікати і ймовірність переливу збільшується. Слідкуйте за тим, щоб стоки завжди були чистими.

Речі, які знаходяться біля дому або на балконі, потрібно прибрати або закріпити. Вазони, мотузки для білизни тощо можуть стати причиною травм, тому краще зібрати всі маленькі речі та занести їх у домівку. Великі речі як то велосипеди або шафи треба якось закріпити мотузками тощо, щоб зменшити ризик їх пошкодження та спричинення нещасних випадків.

На випадок затоплення також можна підготувати мішки з піском чи водою --- їх роздають місцеві органи влади. Якщо неможливо дістати ці спеціальні мішки, можна набрати води у подвійний мішок для сміття. Мішки треба класти у місця можливого потрапляння води до оселі, як то вхід до оселі.

Під час наближення тайфуну зарядіть смартфон, мобільний телефон, зарядний пристрій та ноутбук, який теж можна використовувати як зарядний пристрій у разі відключення електроенергії. Якщо існує загроза затоплення, перенесіть електроприлади та предмети побуту на другий поверх і вище. Постійно перевіряйте останню інформацію та слідкуйте за рухом тайфуну. Якщо немає тривожної валізки, покладіть до рюкзаку або сумки ліхтарик, батарейки, перекуси або їжу та питну воду.

Якщо є можливість, підготуйте також запас води для повсякденного використання.

Під час тайфуну намагайтеся не виходити на вулицю, особливо вночі. Вдома намагайтеся триматися ближче до центру будинку, подалі від вікон. Якщо ви не вдома, не наближайтесь до узбережжя. Навіть якщо тайфун знаходиться далеко від Японії, високі хвилі, створені тайфуном, можуть дійти до узбережжя. Тому слідкуйте за оголошеннями про хвилі та тримайтеся подалі від пляжів.

- Інформація взята з [сайту прогнозу погоди](https://tenki.jp/bousai/knowledge/typhoon/)
- [Багатомовний портал](https://www.mlit.go.jp/river/bousai/olympic/index.html) запобігання стихійних лих на сайті Міністерства землі, інфраструктури, транспорту та туризму
  - [Портал](http://disaportal.gsi.go.jp/index.html) запобігання стихійних лих (мапи небезпеки)


IT компанія Еволані розробила безкоштовний чат-бот українською мовою для допомоги українцям в екстрених ситуаціях в Японії. У чаті можна запитати про лікарні та екстрену медичну допомогу, землетруси, цунамі, тайфуни та інші стихійні лиха --- як до них підготуватися, як поводитися, де шукати допомогу тощо. Чат називається “Веселка” та доступний у додатках месенджер фейсбуку та LINE. QR код для того, щоб приєднатися до чату, [дивіться за посиланням](https://www.facebook.com/groups/uajpkakehashi/permalink/5213151565450303/).
